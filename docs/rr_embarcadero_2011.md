# Embarcadero
I november 2011 var jeg i San Francicsco for en ukes jobbrelaterte ting. Hadde googla litt på forhånd og funnet at det gikk et løp søndag morgen, så fant ut at jeg skulle å slenge meg med på det. Det starta kl 8, men det var egentlig ikke så ille med tanke på jetlag og månens posisjon i forhold til gikta. Løpet var 5 km langs med Embarcadero og vannet, [snu og 5 km tilbake](https://www.strava.com/activities/179560921). Den mattematikkyndige leser (dvs Einar) skjønner da at det tilsammen blir 10 km. Jeg håpa det var km det var snakk om og ikke miles, for miles skjønner jeg ikke så godt. Eller var det Fahrenheit jeg ikke skjønte så godt? Nåja, jeg huska ikke så nøye, men km var nok uansett bedre enn miles siden det er flere av dem. Flertallet bør alltid få rett, synes jeg.

Dukka opp på avtalt sted 0730 for å finne ut at dette var San Franciscos eget Sognsvann Rundt Medsols. Uhøytidlig og trivelig. Løpet ble arrangert av en forening som kalte seg [Dolphin South End Runners](https://dserunners.com/). 3 dollar for medlemmer, 5 for ikke-medlemmer. Oj, her var det penger å spare, angra bittert på at jeg ikke var medlem. 

![bilde av en gjeng som skal løpe](https://lh3.googleusercontent.com/-fEkhVDMM8G4/TtiVsMtqKZI/AAAAAAAABPE/2nfIHc7yC2k/s640/IMG_0633.jpg)

Og plutselig gikk startskuddet! San Franciscos egen Heming Leira ropte noen instruksjoner på forhånd, og så var det å løpe som besatt. Var vel et par hundre som la i vei. Hunder i bånd og barnevogner var tillatt. Har hørt at utenlandske hunder har rabies, så her var det bare å ta sine forholdsregler og legge seg et godt stykke foran dem i starten. Å ende opp rabiessmittet var ikke noe jeg ønsket. Ihvertfall ikke andre dagen jeg var her. Kanskje ikke senere heller, men det hadde jeg ikke helt bestemt meg for ennå. Hadde 10 km å finne ut av det på.

La meg på en beskjeden 4. plass ut fra start, rett i rygg på Lance Armstrong. Man skulle jo tro at 8 på en søndag morgen var forholdsvis rolig tid, men den gang ei. Det kom horder av løpere i mot oss og vi fant oss nødt til å legge oss ut i veibanen for ikke å krasje. Det virket som de lokale bilister og syklister satte pris på dette, vi fikk mange glade tilrop underveis og noen kastet til og med verdifulle gjenstander etter oss. 

GPS-klokka viste at åpningsfarten lå på 3:30/km, hvorpå jeg konkluderte at det nok var noe galt med GPS-systemet i denne delen av verden. Jeg regnet dog med at Heming og co ved start nok selv ville oppdage dette og sikkert ville ringe de lokale GPS-myndigheter, så dette bekymret meg ikke allverden.

Men det var jo ikke Lance Armstrong! Sett sånn. Det er mulig at det var hans ukjente lillebror, Herbert Armstrong, men Lance var det ikke. Det er sikkert og visst, for ingen hadde fått kjeft de første 3 km. At jeg kunne la meg lure sånn. Snakk om bonde i byen. Da jeg hadde grubla på dette en stund, fant jeg ut at da kunne det være det samme. Herbert fikk seile sin egen sjø og jeg lot ham gli i fra.  Et raskt kikk på klokka viste at GPS-ene hadde fått orden på sysakene og nå var i riktige baner igjen og viste korrekt ca 4 min/km.

Sånn nærmere vendepunktet løp Levi Leipheimer og Alberto Contador forbi også. Jeg tenkte at det var greit, de skulle vel fram og snakke noen alvordsord med Herbert. Men plutselig dukka Tim Bennett opp i hæla mine. Ojojoj, nå var det prestisje her også. Du skal vite at jeg prøvde, Tim, jeg ga alt, men til slutt måtte jeg innse at du var for sterk og jeg lot deg løpe. Uanstrengt og lett så du ut, og i mål på 37:44! (At du har tatt aliaset Pedro Alvarez i resultatlista skjønner jeg ikke helt, men det har vel sine grunner).

Javel, all prestisje og ære tapt, slukøret og utmattet mot mål. Inn like under 39 og 13. plass. Da var det bare å kaste seg over safta og snakke med konkurrenter. Hyggelige folk som syntes det var eksotisk at jeg løp med Oslofjord triatlon-trøye. Og da antar jeg at det var Oslofjord som var det eksotiske elementet i den kombinasjonen, men helt sikker kan jeg ikke være. Fikk til og med snakket litt med vinneren av kvinneklassen, Alyson. "Oh, you're the winner!" utbrøt jeg litt naivt og overrasket. "So are you, dear, so are you!", svarte hun. 

Only in America, my friends, only in America.
