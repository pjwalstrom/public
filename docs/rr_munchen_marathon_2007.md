Var morsomt å komme under 3 timer. Hadde 1:29 halvveis, så holdt rimelig jevnt tempo hele veien, selv om det ble lovlig tungt på slutten. Da jeg ble forbiløpt av en med Lederhosen og et stort ølkrus på hodet etter 40 km trodde jeg det var over... Men klarte å henge på og kom inn greit til sub 3. Fantastisk å løpe i Munchen i dag! Var svinekaldt før start og jeg hadde kledd godt på meg, så da gradestokken nærmet seg god norsk sommerdag, blei det litt hett i knotten.

Det var nesten 7000 som fullførte helmaraton, og sikkert noen tusen på 10 km, så det var moro. Og utrolig gøy å løpe gjennom vakre sentrumsgater med masse folk som heier som bare tyskere kan. Duskedamer var det jammen meg også, det var nesten som jeg fikk en liten tåre i øyekroken.

Før start bestemte jeg meg for å gjøre "the mother of all mistakes". Jeg kjøpte nye Asics DS Racer dagen før løpet i det store messeområdet i forbindelse med startnummerutdelingen. De var så grønne og fine at jeg bestemte meg å løpe med de. Har aldri løpt med DS Racer før, men tenkte at dette var en god anledning til å teste om de duger. Og de var jo helt greie. Litt for store og litt blodig stortå etterpå, men ellers ingenting å utsette på de. Kommer nok til å bruke de på løp fremover også.

Å få løpe på Olympiastadion var stort! 75.000 heiende på tribunen! Eeehh, eller kanskje det bare var 750. Stort var det ihvertfall. Og etter målgang ble det servert øl og saltkringle! Lettøl riktignok, men dog. Det var saker det. Gikk til slutt og satte meg på straffemerket og tenkte på Breitners straffemål under VM-finalen 74. Akkurat her jeg satt, skjøt han 1-1 bak Jongbloed i Hollands mål. En klassiker! Der målet en gang stod, var det nå en gigantisk oppblåsbar banan(!), hvilket ga det hele en liten bismak, men pytt, pytt. Bananen kan skimtes til høyre på bildet under Smile



Dagens høydepunkt kom allikevel da jeg kom tilbake til hotellet. Det viste seg at vi bodde på samme hotell som Tysklands fotballandslag som skal spille mot Tsjekkia på onsdag! For meg som er litt tysk fotballfan, var jo dette større enn alt. Og for å toppe det hele, stod jeg ca 20 sekunder i samme heis som keeper-legenden Andreas Køpke! Han er nå keepertrener, men han var en gud mellom stengene på slutten av 90-tallet og begynnelsen av 2000-tallet.
Følgende samtale utspilte seg i heisen en sen søndag i oktober 2007 på Hotell Hilton i Munchen:

Andreas Køpke: Servus!
PJ Walstrøm: eeeeehhhh....
AK: Fahren Sie runter?
PJW: Ja, runter...
hvorpå AK drar opp mobilen og ringer viktige telefonsamtaler mens PJW står og måper og ser like smart ut som han føler seg der og da.

En samtale og opplevelse for historibøkene, tenker jeg!